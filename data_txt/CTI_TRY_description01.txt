In questa sezione si rendono disponibili gli anni tipo climatici (Typical Meteorological Year - TMY) e le loro elaborazioni per 110 località di riferimento distribuite sul territorio nazionale. Si tratta della base di calcolo ufficiale preparata e utilizzata dal CTI per la revisione della UNI 10349:1994 che ha portato nel corso del 2016 alla pubblicazione della nuova versione della norma. Rispetto all'edizione del 1994, i contenuti sono stati ampliati e la norma è stata suddivisa in tre diverse parti.
La parte 1 riporta i dati climatici medi mensili necessari per la valutazione della prestazione energetica dell'edificio nonché i metodi per ripartire l'irradianza solare nelle frazioni diretta e diffusa e per calcolare l'irradianza solare su di una superficie inclinata. La parte 2 fornisce i dati di progetto da utilizzare per il dimensionamento degli impianti tecnici per la climatizzazione estiva ed invernale. La parte 3 riporta gli indici utili per la descrizione sintetica del clima delle diverse località (ad es. i gradi-giorno estivi e invernali) da utilizzarsi per la classificazione del territorio.